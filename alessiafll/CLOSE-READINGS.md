# The flow towards Europe
### Lucify, 2015

![the flow towards europe](https://user-images.githubusercontent.com/101516775/176213693-1085aec7-6dac-48ea-b3dc-595f4307e393.jpg)

## What is
The flow towards Europe è un progetto open source realizzato da Lucify. Descrive, attraverso una visualizzazione interattiva di dati, i flussi di migranti diretti in Europa, prendendo come riferimento i dati relativi ai richiedenti asilo.

## How it works
Questa visualizzazione si compone di una mappa interattiva che mostra il flusso delle persone richiedenti asilo negli Stati europei. I migranti sono rappresentati come punti in movimento e ogni punto rappresenta 25 persone. Ogni paese è cliccabile per mostrare i dettagli corrispondenti ed è inoltre possibile scorrere con il mouse sul grafico a linee sovrastante la mappa, che indica lo scorrere del tempo. È dunque possibile osservare la variazione di questi flussi in base al passare del tempo, a partire dal 2012.

## What does it means
L’obiettivo di questo progetto è quello di rendere visibile e comprensibile la problematica dell’affluenza migratoria in Europa, attraverso un “racconto” creato da una serie di dati relativi alla questione. Intende mettere in luce la grande quantità di persone che lasciano il proprio paese in cerca di accoglienza e lo fa attraverso una visualizzazione chiara e semplice, oltre che interattiva, permettendo all’utente di muoversi nel tempo e nello spazio alla ricerca delle informazioni di proprio interesse.

## What if
L’intento di questo progetto è interessante e riuscito. Se oltre a dati numerici, si utilizzassero anche dati qualitativi riferiti ad ogni individuo che chiede asilo, si potrebbe sviluppare una narrazione parallela che fornirebbe informazioni altrettanto importanti circa le motivazioni o le condizioni del viaggio, nonché le intenzioni una volta arrivati nel paese ospitante. Si guarderebbe in questo modo anche ad un lato forse spesso nascosto della questione e si prenderebbe in considerazione ogni punto come realmente un individuo e non semplicemente come una massa di persone.


# Immaterials
### Light painting WiFi film by Timo Arnall, Jørn Knutsen and Einar Sneve Martinussen.

![immaterials](https://user-images.githubusercontent.com/101516775/176214004-5201dafd-9b55-4661-a3a5-4df65d1e0ab8.jpg)


## What is
Immaterials è un progetto realizzato a Oslo, che rende in qualche modo visibile un aspetto immateriale del contesto urbano che ci circonda, ovvero le reti wifi, la loro potenza e la loro onnipresenza.

## How it works
Immaterials è un progetto di light painting, realizzato attraverso una serie di fotografie a lunga esposizione, che “muovono” una sorgente di luce e ne catturano la scia lasciata dal movimento stesso. Protagonista di questi scatti è un’asta di misurazione alta 4 metri che visualizza la potenza del segnale wifi come una barra di luci. Spostandola, essa cambia la sua illuminazione, a testimoniare la potenza del segnale che varia. Le fotografie a lunga esposizione catturano questa variazione e creano una sorta di “muri” di luci, che rappresentano le reti wifi.

## What does it means
Questo progetto riesce nel suo intento di rendere visibile qualcosa di invisibile, immateriale ed intangibile. Ha l’obiettivo di mostrare uno strato invisibile ma presente del paesaggio urbano, che lo caratterizza e lo influenza.

## What if
Il progetto si contestualizza in un’unica zona. Sarebbe interessante operare queste misurazioni in ogni parte del mondo, al fine di operare anche dei confronti, che tramite questa particolare visualizzazione sarebbero di più facile comprensione.


# Monument
### Caleb Larsen, 2006

![monument](https://user-images.githubusercontent.com/101516775/176213842-f0a3f25c-ca08-4e8a-b977-9b7a0e2717f2.jpg)

## What is
Monument è un’installazione che tratta il tema degli omicidi, in riferimento soprattutto alla quantità, che opera in tempo reale sulla base delle notizie di cronaca.

## How it works
Attraverso un algoritmo, vengono scansionate le notizie di cronaca di 4500 fonti di notizie provenienti da tutto il mondo. Non appena se ne trova una che dichiara la morte per omicidio di una persona, una struttura composta da un contenitore contenente una certa quantità di palline gialle, ne fa cadere una. Pian piano, andando avanti con le notizie, il pavimento sottostante l’installazione si riempie di palline gialle, che simboleggiano ognuna una persona uccisa.

## What does it means
Monument è un’installazione che riesce nel suo intento di mostrare la precarietà della vita umana, oltre che l’alta quantità di omicidi che avvengono ogni giorno nel mondo. Chi cammina tra questo ammasso disordinato e caotico di palline gialle, non può non percepire un senso di angoscia, poiché è come se si trattasse di camminare in mezzo ad una massa di cadaveri vittime di omicidio.

## What if
Trovo che questo progetto sia estremamente interessante e l’utilizzo di palline gialle per rappresentare delle vite umane è un gesto che trovo di una “tristezza” geniale, proprio perché riesce con semplicità, ma grande forza nell’intento di visualizzare una realtà cruda, in tutta i suoi controversi aspetti. L’utilizzo di palline gialle sembra trasmettere un messaggio felice e forse è disumanizzante, ma proprio per questo motivo è tanto disturbante da risultare efficace nella trasmissione del messaggio che porta con sé, tanto tragico e contraddittorio per sua natura da necessitare di un modo altrettanto controverso per comunicarlo.
E se le palline fossero state di colore diverso in base al paese del reato? E se non fossero state palline, ma gocce di un liquido che riempiono pian piano un contenitore? Queste scelte avrebbero potuto rafforzare o indebolire il messaggio?

