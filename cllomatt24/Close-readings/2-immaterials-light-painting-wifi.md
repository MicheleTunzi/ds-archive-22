# Immaterials: Light painting WiFi, 2011, Timo Arnall, Jørn Knutsen e Einar Sneve Martinussen
![copertina_Immaterials](https://user-images.githubusercontent.com/75098849/117553455-102b1d80-b052-11eb-8f1b-8af87cb22044.jpg)

 
## Cos'è?
_Immaterials: Light painting WiFi_ è un filmato realizzato da Timo Arnall, Jørn Knutsen e Einar Sneve Martinussen, nato da un lavoro di ricerca sul design in collaborazione con la Scuola di Architettura e Design di Oslo. Il progetto cinematografico vuole esplorare e rivelare, attraverso delle immagini fotografiche a lunga esposizione riportate nel video, come si presenta il terreno immateriale del WiFi e come si relaziona con la città, in un mondo in cui le reti WiFi e i telefoni cellulari iniziano a influenzare il modo in cui gli ambienti urbani vengono vissuti e compresi.

## Come funziona?
Le immagini fotografiche riportate in _Immaterials: Light painting WiFi_ per studiare l'immaterialità delle reti wireless sono state ottenute a partire da un'asta di 4 metri in grado di rivelare e rappresentare la topografia delle reti wireless nella città di Oslo, in quanto dotata di una classica antenna WiFi. Tale asta è stata inoltre provvista di una fila di luci LED che rendono visibile la potenza del segnale rilevato: se questo è potente allora le luci sono accese, viceversa se debole rimangono spente.
Nel momento in cui l'asta viene spostata nello spazio, è possibile osservare i cambiamenti del segnale WiFi attraverso il segnale luminoso dei LED connessi che, pulsando, generano linee tratteggiate anziché continue. In questo modo si viene a creare una texture ottenuta in base alle differenti potenze di segnale, osservabile attraverso degli scatti a lunga esposizione della struttura in movimento per la città di Oslo, la quale si è prestata perfettamente a quest'operazione di light painting essendo buia per tutto il mese di dicembre.

## Cosa significa?
Il progetto cerca di rendere visibile e tangibile qualcosa che apparentemente non lo è, nonostante sia ormai onnipresente nelle città e nelle vite degli esseri umani, seppur con diversa intensità. Tali sperimentazioni fotografiche, infatti, dimostrano come il WiFi faccia parte del paesaggio urbano e come questo vada a modellarle e a distribuirle in maniera diversa nelle città, influenzando di conseguenza l'uso che le persone fanno di tali spazi urbani (uno spazio che presenta una rete WiFi scarsa o del tutto assente sarà poco popolata e vissuta). Difatti l'architettura degli edifici, i materiali da costruzione e il paesaggio urbano modellano il modo in cui le reti si diffondono nella città e possono far sembrare il WiFi spazialmente imprevedibile. 
Le immagini fotografiche del progetto vogliono dunque mostrare visivamente come le strutture digitali (invisibili) e quelle fisiche (visibili) coesistano e si intreccino all'interno delle città.

## Cosa succederebbe se...?
Cosa succederebbe se, in un futuro, queste visualizzazioni fossero sempre visibili attraverso degli occhiali smart? Porterebbe le persone a muoversi in città prendendo determinate strade al posto di altre?
Cosa succederebbe se ci fosse una differenziazione di colore o pulsazione in base alle differenti reti di WiFi (es. reti private vs reti pubbliche)?

#### References: [+](https://www.designboom.com/design/immaterials-light-painting-wifi-by-timo-arnall-jorn-knutsen-einar-sneve-martinussen/) [+](http://yourban.no/2011/03/07/making-immaterials-light-painting-wifi/) [+](http://voyoslo.com/projects/immaterials-wifi-light-painting/) [+](https://concreteplayground.com/auckland/arts-entertainment/art/art-installation-maps-the-beauty-of-wifi)
