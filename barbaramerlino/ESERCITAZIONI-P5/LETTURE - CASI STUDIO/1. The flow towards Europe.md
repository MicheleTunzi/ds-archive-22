# The flow towards Europe, 2015, Lucify

<img width="1440" alt="Schermata 2022-06-28 alle 01 12 38" src="https://user-images.githubusercontent.com/101414554/176054826-43f31623-6b01-4fcf-ba16-a9b3cd3eb5d7.png">

### Cos'è?
Il progetto è una visualizzazione dati interattiva sviluppata da Juho Ojala e Ville Saarinen di Lucify Studio, che mostra la crisi della migrazione dai paesi di origine verso diversi paesi europei. I dati rappresentati sono informazioni pubblicate dall'Agenzia delle Nazioni Unite per i rifugiati sul numero di richiedenti asilo nel periodo dal 1 gennaio 2012 al 24 ottobre 2018.

### Come funziona?
Il progetto si sviluppa all’interno di una pagina web in cui sono presenti una serie di visualizzazioni interattive open source, attraverso le quali viene descritto visivamente il fenomeno. 
La prima data visualization è composta da una mappa geografica che ritrae l’Europa insieme a parte di Asia e Africa. Attraverso la rappresentazione di piccoli puntini bianchi in movimento da uno Stato all’altro, ognuno dei quali rappresenta 25 persone (il corrispondente di un autobus al completo), viene rappresentato il flusso dei richiedenti asilo nel corso degli anni. Seguendo la linea del tempo orizzontale è possibile visualizzare i flussi in periodi diversi, dal 2012 al 2018 e scegliere, a seconda del punto in cui ci si posiziona con il cursore, da che anno far partire la visualizzazione. Se invece si posiziona il cursore all’interno della mappa, su uno Stato europeo, sarà possibile visualizzarne il nome, il numero di persone richiedenti asilo con il corrispondente istogramma e il relativo flusso di persone che provengono dai diversi paesi, su cui ne viene indicato il totale attraverso un numero negativo. Poco più sopra rispetto a questa visualizzazione è presente uno slider che permette, invece, di modificare la velocità di visualizzazione dei dati. La seconda visualizzazione è formata da un alluvial diagram che mostra la totalità mensile dei richiedenti asilo, specificandone la provenienza. Ci vengono mostrati a sinistra i Paesi che richiedono asilo e a destra i Paesi europei, entrambi con il numero di persone corrispondente. Posizionando il cursore sopra le barre del grafico, che rappresentano la quantità di persone, è possibile evidenziare il paese di riferimento e il suo relativo flusso. Anche questo grafico è accompagnato da uno slider, che in questo caso permette di osservare il cambiamento dei flussi nel tempo. L'ultima rappresentazione, non interattiva, racconta quanti rifugiati effettivi riescono ad arrivare a destinazione attraverso la metafora del campo da calcio. In un primo momento vengono mostrati 15 campi da calcio, ovvero il volume che occuperebbero stando in piedi i rifugiati siriani che hanno chiesto asilo in Europa tra l’aprile del 2011 e il dicembre del 2017. In seguito, vengono mostrati i campi da calcio che occuperebbero i cinque milioni di rifugiati siriani sparsi in Turchia, Libano, Giordania, Iraq, Egitto e Nord Africa.

### Cosa significa? 
Il progetto vuole sensibilizzare rispetto alla portata del problema, mettendo in evidenza il fenomeno in maniera semplice ed intuitiva generando così consapevolezza e partecipazione  rispetto a ciò che caratterizza la storia dei popoli e delle persone che sono state costrette a cambiare la propria vita. L'utente è indirettamente spinto a riflettere sulle singole persone, non visualizzandole esclusivamente come puntini luminosi che si muovono su una mappa, ma visualizzandole come singoli esseri umani. Si riesce in tal modo a porre una riflessione su un piano emozionale che coinvolge la persona da vicino e la rende partecipe di ciò che il dato sta raccontando in maniera ancor più forte.

### Cosa succederebbe se?
Cosa succederebbe se questa visualizzazione spiegasse anche i motivi per cui tutte queste persone sono state costrette ad affrontare tali spostamenti, magari integrando dei dati più qualitativi rispetto alle loro singole esperienze e motivazioni, rispetto al perché della scelta di un paese piuttosto che un altro, rispetto alla loro storia in generale? In questo modo l’informazione rispetto ai dati ed alla tematica assumerebbe un carattere molto più ematico e coinvolgente, creando una forte componente emozionale nella fruizione della pagina. Cosa succederebbe se venissero esplicitati anche dati come il genere o l'età della persona in questione dando quindi una percezione completa rispetto a chi e quanti hanno dovuto affrontare questo percorso? Cosa succederebbe se riuscissimo a visualizzare non solo i dati di chi riesce a portare a termine il viaggio, ma anche quelli di chi non è riuscito a sopravvivere? Cosa succederebbe se ci venissero raccontati anche i dati rispetto a quelli che erano gli accadimenti storici e politici in atto nei vari paesi arricchendo quindi l’esperienza di chi fruisce di tali informazioni e rendendo la lettura più completa e consapevole?

