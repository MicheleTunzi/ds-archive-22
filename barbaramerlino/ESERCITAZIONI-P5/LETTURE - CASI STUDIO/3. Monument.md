# Monument, 2006, Caleb Larsen

![117553712-5f258280-b053-11eb-99d5-e14b6cd21d2e](https://user-images.githubusercontent.com/101414554/176058455-217f24dd-26f4-49ff-bdab-1ae7338a7667.jpeg)

### Cos'è?
Monument è un’installazione dell’artista Caleb Larsen esposta nel 2006 che utilizza informazioni, provenienti dai quotidiani inglesi, relative al numero di omicidi che ogni giorno si consumano nel mondo. È un’opera che stimola l’osservatore ad una riflessione sull’indifferenza degli utenti rispetto alle quotidiane notizie relative alle uccisioni. Questo sistema riesce a mettere in evidenza la grande quantità di violenza che viene trascurata su base quotidiana ponendo lo spettatore al centro di una stanza priva di segnali o spiegazioni, sul cui soffitto è appeso un cubo trasparente pieno di minuscole palline gialle che cadono a terra. Le palline gialle quindi raccontano non solo l’evento criminoso in sé ma anche la quantità di vittime. 

### Come funziona?
La scatola trasparente appesa al soffitto contiene circa 100.000 palline gialle di plastica del diametro di 6mm, come quelle utilizzate per le pistole ad aria compressa. La scatola trasparente è collegata ad un computer che utilizza un software personalizzato: un algoritmo analizza continuamente i titoli di oltre 4.500 articoli di cronaca nera in lingua inglese da tutto il mondo, alla ricerca di notizie di omicidi. Ogni volta che trova una notizia del genere, l’algoritmo rileva il numero delle persone uccise e lo mette a confronto con altri articoli, in modo da garantire la veridicità del numero estrapolato; una volta verificato il numero delle persone uccise, istruisce un meccanismo collegato alla scatola trasparente appesa al soffitto, che fa cadere un corrispondente numero di palline gialle. L’installazione dura circa 3/4 mesi e ogni mese vengono rilasciate in media circa 20 mila palline. Al termine dell’installazione queste palline cadute vanno a formare un monumento sulla superficie del pavimento. 

### Cosa significa?
Il significato di quest’opera non è solo quello di mettere in evidenza l’elevato numero di omicidi e la preoccupante frequenza con cui avvengono ma anche quello di indurre ad una riflessione etica sull’indifferenza con cui involontariamente si accolgono le notizie di omicidio. Rendendo visibili in tempo reale i numeri di vite spezzate dalla violenza si innesca nello spettatore una riflessione sulla capacità o meno di guardare oltre il proprio microcosmo e di rapportarsi alla tragedia altrui con consapevole partecipazione emotiva. L’opera collega infatti l’uccisione di 100.00 vittime alla caduta di 100.000 palline tutte uguali, la cui freddezza e conformità sono probabilmente espressione dell’assenza di un reale coinvolgimento emotivo da parte delle persone di fronte alle notizie di omicidio, tema che dovrebbe portare a riflettere rispetto alla superficialità di cui oggi vive la società contemporanea. 

### Cosa succederebbe se?
Cosa succederebbe se la caduta della pallina lasciasse un segno che fosse visibile anche dopo che questa venga tolta? Cosa succederebbe se fosse possibile visualizzare il genere (uomo,donna,bambino) della persona assassinata andando a creare una sorta di infografica che descriva maggiormente il dato? Cosa succederebbe se fosse possibile associare colori diversi alle diverse nazioni in cui vengono registrate delle uccisioni, così da ricreare anche in questo caso una sorta di infografica che ci consenta di visualizzare quali sono i paesi in cui il fenomeno è prevalente mettendo alla luce dati di paesi molto spesso trascurati dai media? Cosa succederebbe se venisse accostato un suono che generi sgomento e tristezza al cadere di ogni pallina sul pavimento? Cosa succederebbe se riuscissimo a distinguere i vari tipi di uccisioni: violenza sulle donne, omicidi, suicidi attraverso un sistema che consenta di avere varie vasche all’interno della stessa stanza?

